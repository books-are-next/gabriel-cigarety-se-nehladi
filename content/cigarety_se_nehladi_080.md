---
title: Chez Georges
contentType: poetry
---

<section>

Napoprvé jsem hotel přešel  
Ale bistro hned vedle mě vábilo  
Už pouhou zvědavostí  
Zdánlivou ospalostí tušených závratí  
Barev které se míchají až po soumraku  
Nápisem Vins à emporter  
S vůní minulého století

</section>

<section>

I sešlé tváře uvnitř  
Ještě ozdobené randálem včerejší pitky  
Slibovaly víc než pouhé postávání  
Jak se střídaly včetně upřeného pohledu Vietnamce  
Který zarputile pozoroval  
Kdo se vynoří z džungle venku  
Ze ztichlé uličky i z rozkmotřených bulvárů  
Kdo jen projde a kdo zakotví  
Kabáty zvlhlé jarní přeháňkou  
Se rozlévají u barového pultu  
Jako nenadále pozdvižené obočí  
Které ne a ne uletět

Přepych rozbitých pedálů  
Náhlé příměří mezi armádami turistů  
To je vše co mohu podepsat

</section>

<section>

Druhá návštěva se podobala té první  
Pátá třetí další zatoulaným akvarelům  
Pohozeným nedopalkům v očích  
Kde se chvěly i prsty těch  
Kteří věděli  
Jakým plamenem hoří výkladní skříně

</section>
