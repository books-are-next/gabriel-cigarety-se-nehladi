---
title: Rozhledy
contentType: poetry
---

<section>

Vítězně i s přeřeknutím  
Ve švech ulice  
Luštit křížovku a stárnout v listí  
V přecpané tramvaji  
Jen proto že je cítit sádlem  
Že se zablesklo a nikdo neví kolik uhodilo  
Se vším souhlasit když se řekne: pension  
Na podzim číst německé romantiky  
Přidat ke kloubům i plandající pléd Mallarméa  
K podpisu přes celou obrazovku i celou Vídeň  
Vím nebo taky ne  
Čína zcenzurovala Putinovo galantní gesto  
Vůči prezidentově manželce  
Průvan lesa mezi sametem a hedvábím  
Co všechno je ještě uvnitř  
Co se nepodobá prádlu  
Řady chodců bloumají kolem servírky  
Občas i složené do tváří

</section>
