---
title: Přenášené poselství
contentType: poetry
---

<section>

> _Janě Vohryzkové_

Stačí u jména stisknout zvonek  
A zvoní jiný letopočet  
V Opletalově ulici ještě duní souhvězdí sbíječek  
Ale my už bloudíme mezi kachličkami ze třicátých let  
Prosklený strop připomíná Bílou labuť  
Nerostné bohatství odplouvající v ubrousku  
Chirurg nahlédl do čekárny  
Aby se přesvědčil že je stále jen plná fotografií  
Zašlé slávy tenisových míčků  
Jídlo si neseme s sebou  
Stejně jako zbytky někdejších revolucionářů  
Podívejte proužek země tak proč se mazlit  
Matný lesk psychoanalytického gauče  
Už čeká na příští sny  
Jako kdyby nebylo kam uhnout  
Jak přerušit rozhovor poskládaný z dlaní  
Teď tu trčí sám coby výsměšný kus zkamenělé přírody  
Portrét Karla Šebka visí hned vedle ribstolí  
Jistě je na nich ještě zbytek jeho vousů  
Povlávající úd nahého Karla  
Jak je po chvíli vláčíme v igelitce  
Prostředkem Václavského náměstí

</section>
