---
title: Bydliště
contentType: poetry
---

<section>

_Domácí se změnil  
Zdraví a usmívá se  
Říkáš  
Přečkal zimu  
Vyhnul se loužím  
Jen pár pytlů cementu dál svítí ve tmě  
Jako kdyby šlo o nějaký cestopis  
Na zahradě jsou složena celá města  
Manžetové knoflíčky  
To je dnes celý přírodopis_

</section>

<section>

_V prostřeném tichu kdysi několikrát hořelo  
Jizvy monologů shromážděné kolem vypínače  
Černé hodinky z ptačích křídel  
Perské koberce vytažené z rozevřeného atlasu  
Už jen podřimují  
Rozesmáté bouřky i hradby  
Křehké klouby nastavené zvonění zvonů  
Je poledne_

</section>

<section>

_Matka umřela před dvaceti lety  
Ale stále ještě překresluje šaty v šatníku_

</section>

<section>

_Fotografie růžové jizvy se tolik podobají básním  
V dubnu si znovu přečtu Eliotovu Pustou zemi  
Každý dnes má mail twitter facebook  
Větve z mlhy_

</section>

<section>

Ve snu jsem mluvil německy  
Ale nemohl jsem si vzpomenout jak se řeknou dveře  
V kterém diáři mám zapsané adresy pohřebních ústavů

</section>
