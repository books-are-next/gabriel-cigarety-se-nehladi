---
title: Studium perštiny
contentType: poetry
---

<section>

> _Lucii B._

Kdekdo věří kapesnímu noži  
Ale už si to nepamatuje  
Dopis z Jeruzaléma nijak nekončil  
Příští tečka za větou byla už z Londýna  
Ale nikdy jsme nemluvili o tom jak velká je  
     Věstonická Venuše  
Samé pohoří kráter který vyplul z mlhy

To co nás posouvá nejsou pohledy  
Planeta roztíraná v trávě  
Není co závidět  
Slova se loví jako mouchy  
Týdny byly stále delší tak dlouhé že už nešly ani změřit

Zdi stárnou ale ještě se rozsvěcují

</section>

<section>

Několik století tažných ptáků a cigaret  
Ale jak se vlastně dostala perština do ústředního  
     topení

</section>

<section>

Pohlédnout si do očí  
A nesněžit

</section>
