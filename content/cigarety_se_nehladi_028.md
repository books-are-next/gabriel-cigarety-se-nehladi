---
title: "Z\_ruky do ruky"
contentType: prose
---

<section>

Čas od času si trochu ulevit  
Vydechnout  
Pozorovat omšelé parníky jak i v zimě kreslí  
Po hladině obrysy blízkých domů  
Tma v sevřené hrsti  
To jsou málem celé dějiny  
Rozevřený atlas příští krajiny  
Jak se už od rána uculuje  
Nad tím že sníh nejsou jen igelitové pytlíky  
Vyježděné koleje  
Ale ty zde nejsi  
Včera jsem nedostal jediný dopis  
Žádné rozesmáté oblázky  
Věta v níž by strašila hůl ne-li rovnou větev  
Nepochopitelná chyba ve vlastním podpisu  
Nebo také ne  
Facka by měla být běžným doplňkem výchovy  
Něco jako temné mraky plující po koberci  
Nechtěli jsme odejít  
Pozorovat ulici a do tmy psát opakovaně slovo lvice  
Obrazy o nichž nikdo nemluví

</section>
