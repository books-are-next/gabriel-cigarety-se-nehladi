---
title: Všude kolem jsou prý lidé
contentType: poetry
---

<section>

> _Romanovi a dámám_

_Jistě  
Příští setkání  
Prokreslené do všech detailů  
Jak se vynořuje a vzdaluje  
Jako každé objetí  
Toho kdo šeptá a nic neslyší  
Poněkud dýchavičných těl  
Přidaných k pohledu dam  
Jen si vzpomenout_

</section>

<section>

_Vysoké Tatry to už je Asie  
Posunutý světadíl za řekou Moravou  
Nevím co oživuje sny víc  
Zda Romanovy kresby na stěnách  
Nebo tvé pohlaví  
Žabí stehýnka Counta Basieho  
Co se převalují na klávesách piana  
Jako kdyby nic neznamenaly_

</section>

<section>

_Už vím  
Kdesi je nádraží  
A jinde ruce  
Co se kreslí nemá nohy  
Každá tajenka má jinou tvář  
Ani slovo kráva ještě není románem_

</section>

<section>

_Jako každý večer  
16\. července 1949  
16\. července 1950 atd.  
Nikdo už nespočítá který den opravdu svítalo_

</section>

<section>

_Nová Lesná je plná penzionů a cikánů  
Jak se potulují jako přeřeknutí  
Jako všechno co stoupá a neumí zpívat_

</section>

<section>

_V každé větě je několik lékařů  
Kteří se navzájem pomlouvají_

</section>

<section>

_Všude kolem jsou prý lidé  
Pohupovat se tiše jako stromy  
Ve křiku zvířat_

</section>
