---
title: Zátiší
contentType: poetry
---

<section>

Všechno cos odhodila  
Ještě chvíli bloudí přírodou  
Staré noviny zaoblené světadíly  
Dřevo v němž stále svítá  
Podvazky ale patří moři  
Stejně jako New York  
Plný roztroušených Číňanů

</section>

<section>

Nusle bez soch ale zato s hudbou  
Podvečerní zahrada už při vstupu  
Připomínala spíše dopolední matiné  
Prso dámy jako kdyby se podřeklo  
A rychle vylíčilo všechny problémy života  
Někteří při hudbě dokonce tloustli stínem  
První druhé třetí dítě  
Slova jako Tibet schodiště Kapverdy  
Samá věčnost hned vedle propocené košile

</section>

<section>

Luštíme vzpomínky  
Blesky chodníků  
Výklady kůže co se uculuje  
Nevím proč

</section>

<section>

Ale nad pokladem je pokaždé ještě stůl  
Podle prvních odhadů  
Padl teplotní rekord na třiceti místech v Česku  
Odložená těla se zvolna vylidňovala

</section>
