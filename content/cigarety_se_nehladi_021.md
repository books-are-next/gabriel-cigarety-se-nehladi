---
title: Burza
contentType: poetry
---

<section>

Jednu chvíli je to strom  
Druhou křížovka  
L na pět  
Jak se rozkládá  
Na konci jsou vidět třísky pohledů  
Skoro nic jen doteky  
Rukou nohou černého světadílu  
Jsou i jiné opony za nimiž se prohrává  
Jeden pronese slovo talíř a druhý už šmátrá v Orientu  
Kapsy plné slovíček  
Možná mají nějaký význam  
Ale nijak se nerýmují  
Cestují  
A ve tmě připomínají stavebnici

Na burze si pánové kdysi oklepávali popel do klobouků  
Čekali kdo první vyplave  
A řekne jak dlouho se musí přepočítávat provazy  
Než nadávky ztvrdnou

</section>
