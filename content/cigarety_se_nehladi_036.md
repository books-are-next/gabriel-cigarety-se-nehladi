---
title: "Pohlednice z\_Tibetu"
contentType: poetry
---

<section>

Vidět sám sebe  
Jak se procházím po kolonádě v Karlových Varech  
Podél popraskaných zdí  
Mezi kabáty které James Joyce popsal tak dobře  
Že se na jaře nemusejí nosit do čistírny  
Ještě jeden krok a cigareta je zapálená  
Dlouhá jako dlouhá chvíle mezi stiskem rukou  
V Teheránu dnes slaví perský Nový rok  
Na Krymu se ukrajinští vojáci začali stahovat z kasáren  
Všechna ta zavazadla dál žijí uprostřed mapy  
Ale žádná sláva to není  
Tibet se nepodobá schodišti  
I když je plný motýlů  
Jen několik roztřepených vrásek připomíná úrodu  
Téměř nečitelné ovoce  
Samé detaily o které se nelze ani opřít

</section>
