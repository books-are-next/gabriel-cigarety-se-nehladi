---
title: "Tam a\_zpět"
contentType: prose
---

<section>

_Také jsme viděli:_

</section>

<section>

_Velikonoční vajíčko v koutě pokoje  
Chrastící staniol odlupující se z trolejbusů  
Trafiky i prázdné ulice po flámu  
Hbité ruce měny  
Zasněžené náměstí trpělivé pohledy  
Známky v albu  
V rozechvěných prstech  
Hitlera Stalina Zápotockého  
Přitažlivé vůně už neexistujících budoárů  
Pionýrské šátky  
Válečné filmy i grotesky v podpaží  
Beatles v kostech mrtvých  
Spartakiády roztlemených kolen  
Koule z vesmíru  
ČKD Kolben-Daněk  
Dělníky kteří se kolébali jako starý nábytek  
Celé trsy cestujících v partiturách tramvaje  
Přešívané kabáty které už nic neprozradí  
Hrady a zámky zapomenutých oblázků  
Ptáky z písku  
Dům módy uprostřed rozkrojeného jablka  
Tanky na pozadí rozkouřených cigaret  
Flowers Powers v zatáčkách příštích vrásek  
Topinky U Fleků s mapou Itálie  
Státníky kteří přilétali a odlétali  
Podle toho který prales právě začal hořet  
Cicerové pravítko mapující počasí  
Hrací stoly unavené soumrakem  
Počítače rozmnožující zprávy i komentáře  
Nakonec i starce  
Prázdné lahve uložené do ticha stromů  
Rozmalované malířské stojany  
Marcela Duchampa i Mikuláše Medka  
Prvomájové průvody Číňanů  
Tušenou eleganci Západu  
Ukrytou v nápise Dunlop  
Tenisové kurty rozevřených stehen  
Svobodnou Evropu s tikem ve tváři  
Ztopořené pohlaví ve vybraných slovech  
Nesrozumitelné půdy a zahrady  
Jak se zvětšují jako všechny trosky_

</section>

<section>

_Také jsme viděli  
Jen vybledlé fotografie  
Nahé kůže kteréhokoli předměstí_

</section>
