---
title: Na cestě
contentType: poetry
---

<section>

_Jistě  
Nejlepší bude ještě chvíli počkat  
Číst mraky  
Donést kapky potu až na letiště  
Mezi rozptýlené zboží turistů  
Je to ještě horší  
Kdekdo šilhá do všech světových stran  
Zápasí s tím co ještě před chvílí  
Bylo obyčejným čtvercem  
Nikdo mně nepíše  
Lucii už zřejmě neuvidím  
Nevím co si o tom myslet  
Kam oklepat popel  
A to nejsem sám kdo přestal kouřit  
Blednout ve faldech tváří_

</section>

<section>

_Budeme se tedy rozhlížet  
Pán už přiletěl  
Ostrov mu byl nejspíš malý  
Samé prasečinky zrcadlové brýle  
Jazyky které ne a ne usnout  
Ještě poletují ale už dohořívají_

</section>

<section>

_Venku hřmí  
Jen já tu trčím celý ztuhlý  
Vyhodil jsem spousty dopisů  
Neděle ze slonoviny  
Dlaně plné zvířat  
Ale kdesi na střeše jsou rozpálené kameny  
Urousané tkaničky  
Zamyšlená netečná čela  
Jak se blíží sluncem zalitý  
Nápis Riga-Airport  
Vztyčený malíček jen se přidat  
Dožít a nezezelenat v omítce_

</section>
