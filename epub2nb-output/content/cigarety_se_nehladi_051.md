---
title: Ty zkoušky jsem naštěstí neudělal
contentType: poetry
---

<section>

Hned se pozná  
Čí dobrodružství kvete v dlani  
Nedbale zastrčené v kapsičce saka  
Už se třese  
Poletuje  
Kreslí okolím nemravná znamení  
Ve všech vybraných slovech  
je tu a tam i mokro

</section>

<section>

Tvrdí se že to byly ještě děti  
když zmizely v předpovědích počasí  
Žádné sochy propasti koně jako kukátka  
Samé zpustošené objekty  
Kde poprvé slyším jak se anglicky řekne čárka  
Raději jsem to psal pokaždé trochu jinak  
Ale žádný úspěch to nebyl  
Victor Hugo zůstal tam kde byl  
Jiskrou mezi zajíci  
Není to žádný mrzák  
Jen déšť

</section>

<section>

Ty zkoušky jsem naštěstí neudělal

</section>

<section>

Právě tudy nikdo dlouho nešel  
Střílny otázek jsou jako pavučiny:  
Mávají rukama

</section>
