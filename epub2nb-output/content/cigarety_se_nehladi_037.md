---
title: "Lovení v\_lese"
contentType: poetry
---

<section>

Poklady jsou tam kde se vzbudí  
Křídla dlouhé zaprášené kufry  
Domovní dveře zejí prázdnotou  
A přeci skládají celé procesí  
Včera jsem šel kolem zadního traktu  
Malého Berlína jak ho kdysi narýsovali  
Jako Holešovice  
A pohozený pomačkaný deštník  
V příšeří oprýskané zdi  
Drze ujišťoval šňůru popojíždějících aut  
Že žádná válka není  
Pouze drobné v kapse dál chrastí  
Město vysílá k mrakům novou zprávu s úklonou  
     mažoretek  
Netečné maso kuřáků  
Jako kdyby všude kolem nebylo dost soch  
Výhružná šmouha zaslechnutého pozdravu  
Všechny tváře dam  
Znovu a znovu rozeznávané v matčině klíně  
Z vedlejšího pokoje zní šlágry rozkvetlých kytic  
Vadnoucích příběhů  
Jsme tím čím jsme: ulovenou zvěří

</section>
