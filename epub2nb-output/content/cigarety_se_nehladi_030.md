---
title: Zprávy II
contentType: poetry
---

<section>

Jizva  
Co měla být vidět  
Už z dálky

</section>

<section>

Důmyslné přístroje  
Zaznamenají každé přeřeknutí  
Raglánů  
Na co nejvíc myslíme  
Je nakonec jen flák masa  
Nečitelné podpisy těch  
Kteří uměli létat

</section>

<section>

Oblíbená busta na konci chodby  
Nezapomenutelná vůně  
Školních záchodků  
Dodnes nevím z kterého jablka  
Se vykutálel Gagarin  
Pes Lajka odvrácená tvář měsíce  
Čuk a Gek  
Plyšoví domorodci  
Kde se povalují  
Loužičky pod věšákem

</section>

<section>

Celý film natočený v koupelně  
Jedna nota vedle druhé  
Mezi mořskými řasami

</section>

<section>

Nebyl to ani zpěv ani hulákání  
Knihovna rozstříhaná na proužky  
Pokud jde o nohy shodli jsme se  
Jen sukně zůstávaly otázkou  
Rozepsaným dopisem Karla Šebka

</section>

<section>

Odpolední zelenina

</section>

<section>

Tenisové kurty zastrčené do tmy  
I ve středu je možné prožít celý týden  
Na přeskáčku i jeden den za druhým

</section>

<section>

Jména se vracejí když to nejméně čekáme  
Jako kdyby půlnoc měla nějakou barvu

</section>

<section>

Ještě se přesvědčit že Benátky jsou  
Stále na svém místě  
Uprostřed opery

</section>

<section>

Vítat kníry  
Vstříc ústřicím  
Stačí blednout  
Dvakrát  
Třikrát  
Do roka

</section>
