---
title: Ohlédnutí
contentType: poetry
---

<section>

Sejít se schodů  
Je už malý výlet  
Být sám sobě stínem  
Zářit  
Táhnout  
Z jedné tváře do druhé  
S igelitovými pytlíky pod očima  
Kdesi ještě šumí  
Včerejší zprávy  
Vítr  
V kostech měst  
V rozkvetlém mase  
Květinářství  
A to ještě není březen

</section>

<section>

Ukrajinci volají po modrých přilbách  
Ale dostanou jen nesrozumitelné třešně  
Řekové chtějí vyšší životní úroveň  
Ale jejich rozhovory nejsou tak dlouhé  
Aby obepluly všechny ostrovy

</section>

<section>

Kdo se má vyznat  
V tom  
Co nás kdysi doprovázelo  
Na druhou stranu řeky

</section>

<section>

Vratislavu Effenbergerovi  
Jsem poprvé volal  
V lednu 1970  
Mladé lvice  
Už nežijí v telefonních seznamech

</section>

<section>

Jsou to popraskané zdi  
Porostlé psím vínem

</section>
