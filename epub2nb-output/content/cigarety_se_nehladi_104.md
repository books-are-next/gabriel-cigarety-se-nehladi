---
title: Přeskočit moře otírat se kolonádou
contentType: poetry
---

<section>

V poledním slunci byly ruce zase o pár minut starší  
Málaga jméno které slibovalo vše i nic  
Jako schody do sklepa  
V regálech krámků vyzvánělo tajemství ústřic  
V bistrech bezzubý úsměv  
Vylovený z kdovíjakého sudu  
Nechceme nic hrát postáváme  
Jako noty špatně hrané partitury  
Která ničím nevoní  
Přišel s celou kyticí šunky  
Opřel se o ni a gesty lechtal křídla  
Aby nikoho neošidil  
Až při odchodu jsem si všiml  
Že ji používal jako protézu  
Jsou i jiné pohledy zastřelené ve spánku  
Ulice dlouhé jako otvírání nože  
Neboj se  
I v tvém doutníku je slyšet karlovarské vřídlo

</section>
