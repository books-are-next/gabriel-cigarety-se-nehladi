---
title: "*\_*\_*"
contentType: poetry
---

<section>

Okraj dne lemovaný nervózním poťukáváním prstů  
Hloučky turistů vytírají ulici  
Počítají integrály ale neumějí umřít  
Kávu si na terásce objednávají škrtnutím sirky  
Medek i Štýrský dosáhli aukčních rekordů

Přikusuj sýr  
Přemýšlej očima  
Kýchej ulicí

</section>

<section>

Z květinářství se vyvalila do dějin převázaná kytice  
Okoralých pohledů  
Denní zprávy šumí v dlaních  
Samé vyznání jazykem  
Nic se nepohne  
V žádné větě jsme nenarazili na pohozené brýle

</section>
