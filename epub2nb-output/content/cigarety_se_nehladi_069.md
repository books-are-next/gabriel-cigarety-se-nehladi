---
title: Kolemjdoucí města
contentType: poetry
---

<section>

Potrhlé monology stromů povlávají ulicí  
Čekají kdy udeří první blesk  
I okolní krámky jak se zdá přečkaly zimu  
Vyvrhnou své vnitřnosti na chodník  
Mezi chodce  
Krabice od bot ne a ne zmizet  
Jako by už navždy patřila k oprýskané zdi  
Jejímu stínu

</section>

<section>

Zrcadla jsou zde jen pro nás  
I zmačkané papíry vedle prázdných sklenic

</section>

<section>

Přeslechnutá zvonění  
Kterým kdoví proč říkají Čína

</section>

<section>

Dámy jsou zase o něco lehčí  
Kolikrát stačí škrtnout zápalkou  
A máme před očima celou jejich minulost  
Všechny ty šňůrky záhyby rukávy v nichž je takové horko  
Ticho za každým krokem

Kouřící kontinent  
V průvanu kostí

</section>
