---
title: Vzpomínka na nároží
contentType: poetry
---

<section>

_Znovu si vyhrnout límec  
Jít vstříc tomu co se zamrazí  
Co ještě občas prožene koule suknem náměstí  
Cestou ztrácet kotlety  
Sčítat a násobit anděly  
Moudré vrásky hádanek  
Hned se pozná které brýle prožily soumrak  
Které moře spatřilo první dámské kalhoty  
Šumění prádla  
Kreslí na fasády nemravná znamení  
Jako kdyby nebylo dost pomačkaných stromů  
Které samy od sebe nesvítí_

</section>

<section>

Kralupy nad Vltavou dnes mají jiné stíny  
Žádné preservativy jen vlastní životopis  
Byla to jména v nichž se chvělo všechno tajemství  
Teige Nezval a některá další  
Psal se rok 1971 a dnes je duben 2014  
Ne těm lidem není třeba tykat  
Neprožili baroko jsou smutní ale plují jako lodě  
Jeden druhému dokazuje ve které hospodě  
     skončila válka  
Který opeřenec se zase vrátil do přírody  
Jejich podobizny nejsou bohaté na úrodu  
Žádné stěhování národů  
Jsou jako známky  
Svědectví kořenů na konci řádků

</section>
