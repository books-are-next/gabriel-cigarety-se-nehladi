---
title: Jdeme Karlínem
contentType: poetry
---

<section>

K čemu jsou dveře které nejdou otevřít  
Blednoucí vůně zítřejších novin  
Ach ano Hynais dál postává v tichu neznámých tváří  
Chcete být moderní čtěte Ekonom  
Karlín je s vámi  
Ve starých detektivkách není stín větší než revolver

_Procházel jsem ulicí která se náhle rozsvítila  
Hudba už byla dávno na střechách  
Jen v dálce stále ještě trčely komíny  
Němí svědci  
Několika čar navíc_

</section>
