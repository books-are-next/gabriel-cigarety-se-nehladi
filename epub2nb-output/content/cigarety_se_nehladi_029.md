---
title: "*\_*\_*"
contentType: poetry
---

<section>

Hned po ránu  
Všechny úšklebky půlnoci  
Rozhlédnout se a vidět  
Co všechno zestárlo co váhá a nedrží  
Dráždit nastávající den už jen poklepáváním prstů  
Neznal jsem Ester Krumbachovou  
Viděl jsem jí jen jednou u nádraží v Braníku  
Rozčilovala se co je to za blbost  
Neznal jsem ani Věru Chytilovou  
Včera jsem ji viděl v televizi a vzpomněl si na její dceru  
Tu jsem znal z divadla Sklep  
Jsou dámy které modrají ve tmě  
Hoří vleže  
Stále někam odplouvají laskáním  
Nikdy se už neozvou  
Jsou jako skřítci  
Nepochopitelné stromořadí na konci hole  
Myslím na vás několikrát denně  
Není to ani přátelství ani vesmír co nás míjí  
Spodní prádlo rozházené po střechách  
Jen kníže Metternich si dál kreslí mapu Evropy  
Své stejně dlouhé milenky které už nejsou k jídlu  
Ačkoli jsou ještě nalíčené  
Večer co večer  
Než zmizí za zdí

</section>
