---
title: Zůstaly jen nápisy
contentType: poetry
---

<section>

_Všichni dnes hovoří anglicky  
Ručníky poskládané pomeranče  
Oči plné vzkazů načmáraných na zdi  
Jen některé enigmatické symboly se vytratily  
Není za nimi už žádný příběh  
Ani pánové se už nepřehrabují v kravatách  
Nerozpouštějí větve v rybníce  
Hvězdy je nejlepší pozorovat pod lupou  
Mají hned jinou barvu  
Nepotí se navzájem se očichávají  
V lecčems to připomíná plovárnu  
Jak tu zůstala jako pohozený pozdrav_

</section>

<section>

_Samé vzpomínání  
Jakou vestu měl Majakovskij  
Jak dlouho vydrží ryba ve stavu beztíže  
Které nadávky se už podařilo sestřelit  
Příští tah je soumrakem  
I rozkrok je občas ke čtení_

</section>
