---
title: Pařížské obrazy
contentType: poetry
---

<section>

Zatímco listuji alsaským zelím, soused šermuje telecí nožičkou.

Ingresovy dámy zaplavily Paříž, koketují s chodci, ale nekouří.

S Gauguinem v podpaždí jsou bulváry hned o století útulnější.

Listovat vystavenými knihami se stejnou netrpělivostí, s jakou čteme jídelní lístek.

Jakýsi černoch s čepičkou ze staniolu denně projíždí sem a tam uličkou spojující bulvár Sébastopol s ulicí Faubourg du Saint-Martin. O dva roky později ten samý pohled, jen o něco vybledlejší.

V tichosti oklepávat popel z gauloisky přímo doprostřed vyprázdněného bistra.

Kolikrát stačí otevřít okno hotelového pokoje, a můžeme šňupat vůni indického koření.

Přitažlivost prostých bister v Marais, kde se starci do­hadují, kolik jim je vlastně let, když ještě není poledne.

Metro dnes projíždí stanicemi, jako kdyby neexistovaly.

Věčné úsměvy Číňanů nad párem hůlek, jak tu leží jako staré zprávy.

Telecí hlavy budou až ve čtvrtek.

I ta nejvíc vycíděná motorka se jistě tajně chlubí rezavou pihou, která na první pohled není vidět.

Celý Montmartre ověnčený jedním kýchnutím. Ideální v podvečer a s kloboukem na hlavě.

Naše zavazadla jsou i naším vesmírem.

Na Ostrově Svatého Ludvíka pokaždé dojdeme tam, odkud jsme vyšli. Včetně mlčenlivých, ale o to elegantnějších kalhot. Kdesi ještě slyším zřetelně vyslovit: Baudelaire.

Zapadlé bistro v rue de Seine zní jazzem příštích setkání, číšnice svým gesty stačí zaplnit celou kavárnu.

Protáhnout lýtka Lucemburskou zahradou, nechat otisky prstů na zádech strážníků.

Bloudit městem se stejnou chutí, s jakou dámy otvírají své kabelky.

Zapsat si: I v Paříži se někdo uprostřed rušné křižovatky směje stejně jako já.

Šustit tabákem při pohledu na Sacré Cœur.

Vyložené ústřice u nádraží oprašuje číšník bílým ubrouskem, jako kdyby jen mával odjíždějícím vlakům.

Poněkud nečitelný rukopis pařížských střech ne­po­chopitelných ostrovů.

</section>
