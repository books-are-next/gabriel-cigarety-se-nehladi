---
title: Ještě několik let
contentType: poetry
---

<section>

_Dětství na zip je už tělem  
I když ještě nezná rozmazané vůně  
Vyhrnuté sukně převržených sklenic  
Jistě archivy plné prstů  
Knihovny v nichž se scházejí všichni barvoslepí  
Protože rádi čuchají k doutníku  
Poskočit  
Ale ne moc  
Kamkoli kde jsou hroby  
Mnohé z toho lze vidět v Madridu_

</section>

<section>

_Přilnout k sobě jako dvě prkna  
Jak se o nich vyprávělo na plovárnách  
Dnes už jen ve spoušti šatníků  
Které nikdo nečte_

</section>

<section>

_Předbíhat a usínat  
Tu a tam se i lesknout  
Jsou to samé špatné příklady  
Na sluncem rozpáleném ubrusu_

</section>

<section>

_Stárneme aniž jsme se stali neviditelnými_

</section>
