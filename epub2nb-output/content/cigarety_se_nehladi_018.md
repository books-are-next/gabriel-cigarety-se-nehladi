---
title: Jen jméno
contentType: poetry
---

<section>

_Není proč i ty zůstáváš jen v závorkách  
Seznamy tažných ptáků jsou v módě  
Samé esperanto  
Přesto se dál směji svému klobouku  
Jak vytírá pavučiny  
Ještě nedávno to byla malba  
V houstnoucím šeru hovoříme zase jen o omítce_

</section>

<section>

Drobné zvoní ačkoli nic neváží  
Důchodové pojištění pro nezletilé dlouhé jako let  
     balonem

Všichni mají talent tloustnout  
S každým dalším batohem se pomlouvat v metru  
Vracejí se jako se vracejí vrabci do rozepsaného  
     životopisu  
Poslední zprávy ze Sýrie už nikomu nic neříkají  
Žádný zákon neurčuje kolik má vážit liška v lese  
Jak těžké mohou být slovníky

_Projít městem a se vším souhlasit  
Každý krejčí má svůj Londýn_

</section>

<section>

Kdesi dál zůstává tvé pootevřené jméno  
Šustí když se usmívá počmárané jako konec  
     dobrodružství

</section>
