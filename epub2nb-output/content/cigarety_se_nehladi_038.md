---
title: 'Cigaretové papírky: Olšany'
contentType: poetry
---

<section>

_Nelze si vybrat a to už je půl druhé  
Nápisy na hrobech jsou jako křídla  
Samá nečitelná jména  
Uschlé věnce  
Nejsou to strašidla ani díry  
Jen tiché odjíždění  
Břicha plná pohádek  
Když jsem poprvé viděl Formanův film  
Hoří má panenko tak sněžilo  
Nebylo kam vyskočit  
Mé dámy tudy nikdo neběžel  
Každé deko navíc je jako mrak  
Ani světlušky nejsou záhadou moderního umění  
Žádná pravda nemá zarputilý výraz  
I má odpověď na anketu o surrealismu  
Je už máváním  
Ta jména jsou skutečně směšná  
Angažovaná poezie je plná louží  
K pronajmutí jsou dnes i celé vesnice  
Ceny TýTý posbírali Havlová Gott Voříšek i Šíp  
Josef Hiršal neustále opakoval „To je fantastické“  
Ale jen smrt se tváří  
Jako kdyby nikdy nic nebylo_

</section>
