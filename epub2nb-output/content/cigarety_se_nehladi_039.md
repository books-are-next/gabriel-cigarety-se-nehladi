---
title: "Laser: jak tu leží a\_běží"
contentType: poetry
---

<section>

_Vytřít svrchníkem vůní schodů  
V dešti i matné odlesky stromů  
Uskladněné ostrovy šrámy a ústřice  
Jak tu leží a běží  
Jako křídou načmárané věty  
Lusknutí prsty to už je Amerika před bouřkou  
Několik trojúhelníků kam nikdo nesmí  
Doktor mě uklidňoval  
Ničeho se nebojte je to jen díra  
Větší nebo menší zvonění dam  
Jejich neskladného pohlaví  
Karlovo náměstí připomínalo Zlaté návrší  
V takovém okamžiku jsou ruce i nohy po kapsách  
Jen nevím  
Zda jsem byl víc Hančem nebo Vrbatou  
Kamenem ve kterém se stmívá  
Rozkouřená cigareta byla pouhou iluzí  
Zíváním trhliny  
Co se dohadujete  
Ubrousky se hromadí se stářím  
Lucie už navždy bloudí Londýnem  
Říkal jsem taxikáři  
Jeďte kudy chcete  
Stejně vidím hovno_

</section>
