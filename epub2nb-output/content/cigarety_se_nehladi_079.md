---
title: "Včera i\_po letech"
contentType: prose
---

<section>

Uvadající Grébovka v počmáraných ubrusech  
V sukních za nimiž jsme se otáčeli  
Jako kdyby bylo možné ztratit se v křoví  
Zabloudit v hodinkách  
Usmívat se jen nosními dírkami  
Říkalo se že starší pánové slibují dívkám nesmrtelnost  
Ale nás se to netýkalo  
My jsme hledali papírové draky na obloze  
Vypouštěli rukavice  
Rozhazovali listy knih  
Aby ilustrace byly plné života  
Výkladní skříň plná nadávek  
Jindy to byl jen letmý dotyk rukou  
Rozfoukávání sirek nad Mendělejevovou tabulkou  
Snad jen první takty byly dírou  
Dohadovali jsme se jak velký byl vlak  
Ve kterém si Trockij zkoušel podpisy  
Místo zubů samé významné osobnosti  
Byla nám zima ale nikdo si už nic nevymýšlel  
Nesrozumitelná jako sedací vana u dveří  
Na to si už nevzpomínáš  
Ptáci zůstávají tam kde jsme je popsali

</section>
