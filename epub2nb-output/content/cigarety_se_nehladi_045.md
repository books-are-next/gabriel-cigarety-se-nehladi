---
title: Příroda pod střechou
contentType: poetry
---

<section>

_Hřebíčky skobičky  
Konec týdne zarostlý travou  
Tak jaké sténání  
Venku nikdo jen pohozený psí štěkot  
Talíře od večera omývané větrem  
Tečky čárky rozmazaných větví  
Náušnice které předstírají že nejsou  
Co chvíli sousedé svým dechem leští nábytek  
Odhánějí zamračené mraky od dveří  
Kytice problémů podšívky stmívání  
Co zítra  
Přidat ke jménu i rozježděné kosti zatáček_

</section>
