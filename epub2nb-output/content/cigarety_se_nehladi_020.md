---
title: "*\_*\_*"
contentType: poetry
---

<section>

I když jsem rozsvítil ostrovy byly stále stejně daleko  
Zatímco někde někdo dál klidně spí  
Aniž by věděl jak velké jsou Benátky  
Dáma vysypala z kabelky celého psa  
Heuréka: jeden náprstek a dalších šest milionů  
     produktů  
Platí jen do Vánoc  
Mrtví jsou jako záhony  
Záleží na počasí

_Včera večer byla diskuse o surrealismu  
Co je umění a co ideologie  
Jak se rodí báseň  
Lidé se radovali ale přestávali slyšet  
Žádné jámy pouze rozžhavené roury  
Lhostejné k jazyku i ke křídlům_

</section>

<section>

_Někdo dál kouří celé dny za sklem_

</section>
